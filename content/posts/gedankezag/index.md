+++
title = "Gedankezäg"
date = "2024-06-11"
draft = false
pinned = false
image = "poetry-2-komprimiert.jpg"
+++
#### Gedankezäg

Mängisch überschlöh sech mini Gedanke, während däm i eigentlich wet uftanke. Si chöme i däm Ougeblick. Und bräche mer fasch s Gnick.

Purzle überenand, dürenad und blibe irgendwie, irgendwo aus irgendwas lige. Stöh wieder uf und versueches no mau. Verzeue mer ihri ganzi Liste zum wiederhoute Mau.

Und immer ändets mit: «Es isch nid guet gnue.»

Dert isch öbis zgross, dert isch öbis z chli. Dert söt öbis si und am andere Ort wettis aber nid. 
Mit vouer Wucht chöme si no mau, schlöh zue, schutte dri und si so, wini nid wet si. 


Ja wie wetti de si? So nid so sicher nid und so grad gar überhoupt nid.


Doch i bis leid. Leid denne Gedanke zfouge, so tue aus würde si iregndöbis touge.


Wie Mugge im Hochsummer summe und brumme si i mi Chopf. Finde die no so chlinsti Lücke und hei zgfühel, si chöimer sone ritig fette Stich dri drücke. I probiere se zpacke und mit mire Hand zverhacke. Se loszärde und z begrabe unter der Ärde. Hoffe, dass när t Rueh cha ihchere und si sech nüme wehre.


I zmüed däm ganze Beachtig zgä und das ganze aus wahri Münze znäh.


Viu lieber wetti es liebevous Zwitschere i mim Chopf erzüg, und nid Sache, wo mi ahlüge.
Wie e friidliche Summerabe, wo aui no mau gö ga bade. Zäme plantsche und när dür t Nacht tanze. Es Gfühel vo Geborgeheit und Dankbarkeit, wo nach Wiederholig schreit. Ohni missgünstigi oder zerstörierischi Gedanke, chani so ändlich uftanke.


I bi gärn mit mit unterwägs, ohni dä Gedankezäg. Ohni die Gedanke, womi zerstöre und i nid wet, dass si zu mir ghöre. 
Si hei jedoch glich e Platz bi mir, wöu si ghöre doch glich zu mim ich. Si si aber nur no wie Rägetropfe, wo ab und zue a mis Fänster chlopfe. Dert dörfe si o blibe, aber nüme mini guete Gedanke vertribe.